<div class="container my-3">
    <h2>“Eğitimde ve Bilimde Öncü Üniversite”</h2>
    <p>
           
    1982 yılında Antalya şehir merkezinde kurulan Akdeniz Üniversitesi, yüksek nitelikli akademik programlar ile evrensel düzeyde eğitim-öğretim ve bilimsel üretim yapma, bilginin teknolojiye dönüşümüne katkı sağlama, toplumun bilgi, teknoloji, sanat, kültür ve diğer alanlardaki gereksinimlerini üst düzeyde karşılama misyonunu 35 yıldır başarıyla sürdürmektedir.
    </p>
    <p>
         Araştırma ve geliştirme odaklı, girişimci ve bilimsel yönüyle uluslararası alanda tanınan seçkin bir üniversite olma vizyonu doğrultusunda çalışmalarını yürüten Akdeniz Üniversitesi’nde 2018-2019 eğitim öğretim yılı itibariyle; 24 fakülte, 7 enstitü, 1 yüksekokul, 12 meslek yüksekokulu, 1 konservatuvar ve 60 araştırma ve uygulama merkezinde eğitim, araştırma ve topluma hizmet faaliyetlerine devam edilmektedir.
    </p>
    
   <p>
        Kurulduğu günden bugüne bilgisi, deneyimi ve kurumsallığı ile ulusal ve uluslararası arenada en önemli eğitim kurumlarından birisi olarak gösterilen Akdeniz Üniversitesi 2.081’i uluslararası öğrenci olmak üzere yaklaşık 74.000 öğrencisi, alanında uzman akademik ve idari çalışanı ile büyük bir ailedir.
   </p>

   <h3>Öğrenci Odaklı Üniversite</h3>
   <p>
    Dünyada ve ülkemizde en başarılı üniversiteler, öğrenci odaklı bir öğretim sistemini benimseyen ve uygulayan üniversitelerdir. Bu da öğrencilerin fikir ve taleplerinin dikkate alındığı, yürütülen projelerde öğrencilere sorumluluklar verildiği, öğrenci topluluklarının daha aktif çalışması ve yönetime katkı vermeleriyle gerçekleşir. Bu bilinçle hareket eden Akdeniz Üniversitesi, öğrenci odaklı bir yaklaşım izlemektedir. Bu amaçla Akdeniz Üniversitesi’nde teknolojik donanımla desteklenmiş eğitim öğretim ortamlarının yanı sıra sanayi ve özel sektör işbirlikleri ile teorinin yanında uygulama çalışmalarına önem verilmektedir. Ayrıca öğrenciler düzeyinde araştırma kültürünün yerleştirilmesi için çalışmalar yürütülmektedir. Bu kapsamda akademik danışman gözetiminde öğrenciler tarafından yürütülen araştırma projeleri desteklenmekte ve araştırma kültürünün geliştirilmesine yönelik her yıl öğrencilere seminer, ders, konferans düzenlenmektedir. Ayrıca öğrencilerin yeteneklerini geliştirmeleri, fikirlerini paylaşmaları ve deneyim kazanmaları amacıyla onlara çok yönlü olanaklar da sunulmaktadır.
   </p>
    
   
</div>
